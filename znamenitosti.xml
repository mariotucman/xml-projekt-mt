<?xml version="1.0" encoding="UTF-8"?>
<znamenitosti>
  <dvorci>
    <dvorac>
      <naziv>Lukavec</naziv>
      <lokacija>Lukavec, Velika Gorica</lokacija>
      <opis
        >Prvobitna građevina, koja je s vremenom stradala, bila je podignuta od
        hrastovine o čemu nam svjedoče ostaci palisada i konstrukcije prilaznog
        drvenog mosta koji su otkriveni tijekom novije obnove utvrde. Nova
        drvena utvrda podignuta je u vrijeme turskih osvajanja (1474.-1475.) i
        više je puta razarana. Arhitektonska koncepcija zidane utvrde završena
        1752. godine u obliku renesansnog kaštela, opkoljenog vodom, kulama za
        bočnu obranu sa 70 puškarnica i visokim ulaznim tornjem, svjedočila je o
        snazi, slozi i plemićkom statusu opčine turopoljske koja ga je podigla.
        Iznad ulaznih vrata gdje se nalazi uklesani grb Plemenite opčine
        turopoljske kojeg pridržavaju dva lava i natpis Insignia Universitatis
        Nobilum Campi Turopolya 1752., uzdiže se toranj u kojem se nalazi
        kapelica sv. Lucije, zaštitnice Turopolja. U dvorani na prvom katu
        održavala su se plemenitaška spravišča - izborne skupštine na kojima se
        birao župan, te se čuvao arhiv Plemenite opčine turopoljske sve do 1848.
        kada je prenesen u Turopoljsku vijećnicu, današnji Muzej Turopolja. Uoči
        dana sv. Jurja 23. travnja, stari grad Lukavec tradicionalno oživi za
        vrijeme jurjevskih svečanosti kada se ispred njega pali najveći krijes
        kojim se simbolički tjera zima, a slavi nadolazeće proljeće. Također,
        čitajući zanimljivu povijest starog grada Lukavca možete pronaći podatak
        kako su se nekoć upravo na tom mjestu održavala suđenja vješticama, a
        dokaz tomu je i "coprnički" zatvor koji se nalazi u prizemlju kaštela.
        Poznata hrvatska spisateljica Marija Jurić-Zagorka velik dio radnje
        romana "Kći Lotrščaka" smjestila je u Turopolje, upravo u starom gradu
        Lukavcu gdje su prema njenim riječima vještice često stizale u pohode. A
        kakve su još priče vezane uz ovaj dvorac moguće je vidjeti i doživjeti
        krajem svibnja na Legendfestu – festivalu narodnih priča, legendi i
        mitova Zagrebačke županije. Tijekom dva dana programa oko zidina i u
        samom dvorcu možete susresti divove, patuljke, vještice, čarobnjake,
        vile, vojnike, plemiće a brojni pjesnici i pripovjedači svojim
        skečevima, glazbenim i plesnim točkama oživljavaju brojne zanimljive
        legende.</opis
      >
    </dvorac>
    <dvorac>
      <naziv>Januševec</naziv>
      <lokacija>Prigorje Brdovečko, Brdovec</lokacija>
      <opis>
        Gradio ga je oko 1828. godine umirovljeni general Vrkljan (Werklein)
        potomak stare ličke vojničke obitelji u vrijeme dok je bio ministar
        financija Marije Lujze, parmske nadvojvotkinje koja je poznatija kao
        druga Napoleonova žena. Moguće je da je dvorac projektirao najznačajniji
        i najplodniji klasicistički arhitekt iz Zagreba B. Felbinger, ali to
        nije sigurno. U svakom slučaju, radi se o renesansnom paladijevskom tipu
        vile s mnogim klasicističkim elementima, klasičnim stupovljem te dva
        portika i dvije lođe kao glavnim arhitektonskim akcentima na sve četiri
        strane građevine zatvorenog kvadratnog tlocrta. Perivoj oko dvorca je
        potpuno devastiran i danas, osim nekolicine starih stabala, ne postoji.
        Dvorac je često mijenjao vlasnike, a 1945. godine je prilikom povlačenja
        ustaške vojske miniran i potpuno uništen. Obnova ruševine trajala je
        gotovo četiri desetljeća. Unutrašnjost nije obnavljana i u njoj se danas
        nalazi depo Hrvatskog državnog arhiva. Zanimljivo je da je obnovu dvorca
        vodio arhitekt Zvonimir Vrkljan, potomak generala Vrkljana koji ga je
        podigao. Dio dvorca je vidljiv s ceste, a pobliže se može razgledati
        samo uz prethodnu najavu Državnom arhivu.</opis
      >
    </dvorac>
    <dvorac>
      <naziv>Tikveš</naziv>
      <lokacija>Kopački rit</lokacija>
      <opis
        >Dvorac Tikveš, kompleks građevina i uslužnih objekata s manjim,
        takozvanim lovačkim i glavnim dvorcem na području Parka prirode Kopački
        rit u Baranji, u općini Bilje, sjeveroistočno od naselja Bilje, na kraju
        županijske ceste Ž4055, blizu mjesta gdje se od te ceste odvaja
        nerazvrstana cesta prema Zlatnoj Gredi i lokalna cesta L44035 prema
        naselju Tikvešu. U dunavskom poloju podignut je u 19. stoljeću omanji
        jednokatni lovački dvorac u šumskom i lovačkom kompleksu Tikveš. Taj je
        dvorac najvjerojatnije dao izgraditi nadvojvoda Fridrich Habsburški. Do
        Prvog svjetskog rata služio je kao ljetnikovac, a ponajviše kao lovačka
        kuća. Glavni tikveški dvorac sagrađen je tridesetih godina 20. stoljeća
        za potrebe dinastije Karađorđevića u klasicističkom slogu sa secesijskim
        oznakama. Pročelje dvorca klasicistički je razigrano i obzidano fasadnom
        fugiranom opekom, dok su uglovi ožbukani imitacijom kamenih blokova.
        Dvorac se po etažama sastoji od podruma, prizemlja, prvog kata i tavana.
        Sredinom 20. stoljeća sagrađeno je nekoliko zgrada i uslužnih objekata.
        Poslije Drugog svjetskog rata u dvorac je dolazio tadašnji jugoslavenski
        predsjednik Josip Broz Tito, ugošćujući u njemu svjetske državnike i
        vodio ih u lov. U vrijeme Domovinskog rata dvorac je opljačkan i
        devastiran. Danas je obnovljen i pripremljen za turističku namjenu.
        Nalazi se pod upravom Javne ustanove Park priprode Kopački rit. Postat
        će hotel visoke kategorije s tri zvjezdice, a ujedno će biti
        konzerviran. Prema planovima za adaptaciju u desnom krilu prizemlja bit
        će stalni izložbeni prostor (muzej). Stari, lovački ili ladanjski dvorac
        (kako se nazivao u povijesti) obnovit će se u postojećim gabaritima kao
        depandansa glavnog dvorca.</opis
      >
    </dvorac>
    <dvorac>
      <naziv>Ozalj</naziv>
      <lokacija>Ozalj</lokacija>
      <opis
        >Srednjovjekovni grad Ozalj, smješten na klisuri iznad rijeke Kupe,
        pregrađen je u dvorac u 18. st. U grad se ulazi preko mosta koji je do
        1821. bio je pomičan, a ispod kojega je stup sa strijelnicama za obranu
        gradskoga opkopa. Ulaznu kulu dao je podignuti 1599. Juraj IV. Zrinski.
        Grad se spominje od 1244. kada je u kraljevim rukama, potom u posjedu
        Babonića, od 1398. Frankopana, a od 1577. (nakon smrti Stjepana IV.
        Frankopana Ozaljskog, posljednjeg potomka ozaljskog ogranka svoje
        obitelji) u rukama Zrinskih. Zbog mnogih pregradnja očuvan je tek manji
        dio starijega kompleksa u kojem se ističu kula četverokutne osnove,
        vjerojatno stara obrambena kula, gotička kapela, te pravokutna palača
        Nikole Zrinskoga (nazvana žitnica) s gotičkim detaljima (nad vratima je
        natpis iz 1556.). U tome dijelu grada nađene su zidne slike i glagoljski
        natpisi. Mnogobrojne su dragocjenosti raznesene nakon smaknuća bana
        Petra Zrinskoga (1671.). Poslije Zrinskih ovaj prostrani objekt više
        puta je promijenio vlasnike. Već u ruševnom stanju dao ga je temeljito
        pregraditi R. Perlas (radove je vodio kapetan Verneda 1743. – 1753.). U
        godinama 1766. – 1872. grad je u posjedu Batthyánya; prvi od njih,
        Teodor, nadozidao je drugi kat sjevernoga krila i sagradio nov barokni
        trakt. Kasniji su mu vlasnici obitelji Thurn i Taxis, do 1928., kada ga
        je Družba „Braća hrvatskoga zmaja“ spasila od propadanja. U dvorcu je
        smješten Zavičajni muzej koji je osnovan 1971. godine. On danas
        raspolaže vrijednim izlošcima iz vremena Zrinskih i Frankopana, osobito
        vezanima za njihovu kulturnu djelatnost, koja je poznata pod nazivom
        „Ozaljski kulturni krug“, a čiji se književni izraz temeljio na jeziku
        ozaljskog kraja koji predstavlja osebujan spoj čakavštine, kajkavštine i
        štokavštine. U muzeju se, među ostalima, nalaze i zbirke hladnog i
        vatrenog oružja, artefakata pretpovijesnog razdoblja, crkveno-vjerskih
        izložaka, kao i djela poznate slikarice Slave Raškaj, rodom iz
        Ozlja.</opis
      >
    </dvorac>
    <dvorac>
      <naziv>Lovrečina</naziv>
      <lokacija>Kućari, Vrbovec</lokacija>
      <opis
        >Lovrečina Grad, je dvorac je udaljen 4 km od Vrbovca, na cesti prema
        Križevcima. U njemu se nalazi Škola životnih vještina Zajednice
        Cenacolo. Povijest kraja počinje još 1102. godine kad je nastala
        Kolomanova cesta kroz Gostović. Godine 1223. prvi se put spominje
        gospoštija Gostović koja kasnije dobiva ime Lovrečina po obližnjoj crkvi
        sv. Lovre (u Lovrečkoj Varoši). Dvorac se kao sagrađen prvi put spominje
        1540. godine, kada su ga držali Gregorijanci, a služio je u borbi protiv
        Turaka. Za vrijeme seljačke bune 1755. godine dvorac je oštećen. Dvorac
        je prvobitno bio trokrilni s valjkastim kulama na uglovima, a danas su
        sačuvane samo dvije kule. U 19. stoljeću dvorac je obnovljen u duhu
        neobaroka. U njemu je, njegujući tradiciju starih recepata i spravljanja
        jela, od 1925. – 1940. godine djelovala Domaćinska škola. Osamdesetih je
        godina ondje sniman poznati hrvatski film Kanarinčeva ljubovca (1988.),
        rađen prema istoimenoj noveli Augusta Šenoe. Od 1956. dvorac je služio
        kao samostan Sestara milosrdnica, a od 1999. godine dvorac se koristi
        kao edukacijsko središte Zajednice Cenacolo. Nekoliko kilometara
        sjeveroistočno od Vrbovca, u nizinskom predjelu, nalazi se dvorac poznat
        pod nazivom Lovrečina – grad. Sagradio ga je I. Gezthya u 16. st. nakon
        kojeg se izmjenjuju brojni vlasnici, a 1909. g. darovan je Družbi
        sestara milosrdnica u čijem vlasništvu je i danas. Tvrđava grad spominje
        se prvi put 1540. g. Za vrijeme seljačke bune 1755. g. bio je oštećen,
        pa ga tadašnji vlasnik Ladislav Kiš obnavlja i istovremeno proširuje
        dogradivši postojećim dvama krilima novo sjeverno i zapadno krilo. U
        intervencijama 19. st. dvorac je izgubio sjeverno i zapadno krilo te se
        formirao tlocrt u obliku ključa s glavnim južnim krilom. Obnovljen je
        1898. g. u neorenesansnom stilu.</opis
      >
    </dvorac>
  </dvorci>
  <utvrde>
    <utvrda>
      <naziv>Tvrđava Klis</naziv>
      <lokacija>Klis</lokacija>
      <opis
        >Tvrđava Klis uzdiže se na goloj hridi i dijeli u dva dijela. Zapadni
        dio je niži i sa sjevera ga nadvisuje brdo Greben, dok je istočni viši i
        na njemu se ističe okrugla kula Oprah, najvažnije srednjovjekovno
        uporište tvrđave. Jedini ulaz u tvrđavu nalazio se na zapadnoj strani. S
        jugozapadne strane utvrde i ispod nje pružalo se kliško podgrađe,
        opasano dvostrukim zidinama sa 100 do 200 kuća. Manje naselje širilo se
        i prema Grebenu, na zaravni zvanoj Megdan. Tu su u turskim vremenima
        bili sagrađeni lazareti i karantene kao i prenoćišta za prolaznike. U
        blizini utvrde nalazilo se nekoliko izvora pitke vode, a najbliže je
        bilo vrelo Sveta tri kralja čija je važnost bila neprocjenjiva za dugih
        opsada. Najstarijoj utvrdi, rimskom kastrumu, nije se dosad pronašao
        nikakav trag ali se smatra da se nalazila na najvišoj istočnoj strani
        hridi. Kastrumom o kojem posredno pišu stari pisci vjerojatno se
        koristio i hrvatski knez Trpimir jer je u njegovo vrijeme još bila
        očuvana. Inače, u obližnjim Rižinicama bila je crkva sa slavnom oltarnom
        pregradom i uklesanim natpisom s kneževim imenom: PRO DUCE TREPIM (ERO).
        U današnjoj su tvrđavi na Klisu u cijelosti ili djelomično sačuvane
        brojne građevine, većinom iz mletačkog i austrijskog razdoblja. Sama
        tvrđava sastoji se od tri ograđena dijela s posebnim ulazima. Prvi ili
        glavni ulaz izgradili su Austrijanci u dvadesetim godinama 19. stoljeća
        na mjestu starijeg ulaza iz mletačkog doba. Drugi je ulaz prijašnji
        srednjovjekovni ulaz u tvrđavu koji je znatno oštećen u opsadi 1648.
        godine. Mlečani su taj ulaz potpuno obnovili, a sadašnji izgled dobio je
        za austrijske vlasti dvadesetih godina 19. stoljeća. Slijedi i treći
        ulaz koji je nastao još u srednjem vijeku. Mlečani su ga do sredine 18.
        stoljeća obnavljali nekoliko puta, a posljednja dogradnja izvedena je
        1763. godine. Providurov stan, nazvan i Kneževa kuća, građen je sredinom
        17. stoljeća. Podignut je na temeljima najstarijih zgrada iz razdoblja
        hrvatskih vladara i kasnijih kliških knezova. Austrijanci su ovu zgradu
        popravili i u njoj je bilo smješteno zapovjedništvo tvrđave i
        inženjerija. U trećem obrambenom obziđu kliške tvrđave gotovo je u
        cijelosti sačuvana crkva Sv. Vida. Sagradili su je Turci nakon osvajanja
        Klisa 1537. godine kao džamiju na mjestu nekadašnje starokatoličke
        crkvice. Bila je kvadratična oblika s poluloptastom kupolom i minaretom.
        Mlečani su je odmah nakon oslobođenja 1648. godine preuredili i
        posvetili u crkvu Sv. Vida. Iznad ulaza u crkvu postoji latinski natpis,
        postavljen 1743. koji glasi: “Što pobožnost sagradi, pobožnost i
        sačuva.” Zapadno od crkve je bastion Bembo, najveći topnički položaj u
        trećem obrambenom obruču i u cijeloj tvrđavi. U današnjim gabaritima
        izgrađen je polovicom 17. stoljeća na mjestu nekadašnje Kružićeve kule.
        Klišku je utvrdu zbog brojnih dogradnja i preuređenja nemoguće u
        cijelosti definirati. Očito je ova velika utvrda nekad imala funkciju
        zamka, uostalom bila je i vladarsko središte. Poslije je poprimila
        izgled utvrde tipa krak, a po kasnijim se pregradnjama vidi da je
        potpuno prevladala njezina strateška i obrambena vrijednost dok je
        stambena potpuno zanemarena. Izgradnja utvrda bastionskog tipa i sve
        novije pregradnje svrstale su ovu veliku i impresivnu utvrdu u pravu
        tvrđavu.</opis
      >
    </utvrda>
    <utvrda>
      <naziv>Tvrđava Sisak</naziv>
      <lokacija>Sisak</lokacija>
      <opis
        >Tvrđava Sisak ili Stari grad Sisak je nizinska fortifikacija na
        jugoistočnom rubu grada Siska u Sisačko-moslavačkoj županiji. Nalazi se
        na strateškoj lokaciji u blizini ušća rijeke Kupe u Savu i velikim
        dijelom je prirodno zaštićena vodenim tokovima. U tlocrtu je trokutastog
        oblika, s tri trokatne visoke i masivne okrugle kule na krajevima i
        ravnim zidinama duljine preko 30 metara, koje ih spajaju. Dok su
        sjeverozapadna i sjeveroistočna kula podjednakog promjera, južna je
        osjetno manja. Kule su prekrivene kružnim stožastim krovom. Ulaz u
        unutrašnjost tvrđave nije kroz velika vrata ili pokretni most u ravnini
        okolnog zemljišta, kao što je to najčešće kod građevina sličnog tipa,
        nego se nalazi povišeno, sa strane sjeveroistočne kule, te se do njega
        dolazi drvenim stubama i mostićem. Na kulama se na različitim visinama
        nalaze topovski otvori razmješteni tako da se iz njih moglo pucati na
        sve strane. Istodobno su na spojnim zidinama između kula smještene
        puškarnice. Prema dostupnim izvorima, tvrđava je odmah nakon izgradnje
        bila dobro naoružana, s petnaestak topova raznih kalibara i 40-50
        bedemskih pušaka (bradatica ili arkebuza). Sisačku je tvrđavu je u 16.
        stoljeću na svom posjedu dao sagraditi Kaptol zagrebački, a do danas se
        ona sačuvala u relativno dobrom stanju, i uz povremena obnavljanja je u
        funkciji. Izgrađena je između 1544. i 1550. godine, kako bi služila za
        obranu kaptolskih pokupskih posjeda, te općenito hrvatskog teritorija,
        od stalnih turskih oružanih nasrtaja. Zabilježeno je de na čelu
        graditelja bio milanski majstor Petar de Mediolanus, a tesarske radove
        vodio je i nadgledao tesar Martin iz Zagreba. Troškovi cjelokupne
        izgradnje su na kraju iznosili 3.365 forinti i 28 denara. U utvrdu je
        zatim smještena vojna posada koja je bila pod zapovjedništvom Kaptola,
        dok vojska pod kraljevim zapovjedništvom nije u nju imala pristup. Kada
        je 1591. godine Hasan-paša Predojević postao bosanski beglerbeg, poduzeo
        je nekoliko vojnih pohoda na sisačko područje, ali nije imao dovoljno
        vojne moći da zauzme sam Sisak. Sredinom 1593. skupio je veliku vojsku
        od oko 12.000 ljudi i napao tvrđavu. Dana 22. lipnja 1593. došlo je do
        velike bitke u kojoj su hrvatsko-slovensko-austrijske snage porazile
        Predojevićeve osmanske trupe, a sam Hasan-paša izgubio život. Tvrđava je
        tokom bitaka u sljedećim stoljećima više puta oštećivana i popravljana.
        Nakon 17. stoljeća opasnost od Turaka je bila mala, pa je objekt dobio i
        nove vlasnike, koji su se od tada nekoliko puta promijenili. Za vrijeme
        Drugog svjetskog rata pogođen je granatama i jedan njegov dio je teško
        oštećen, osobito sjeverozapadna kula. Nakon rata oštećeni dijelovi su
        obnovljeni, ali su nastala nova oštećenja tijekom Domovinskog rata. I
        ona su u međuvremenu sanirana.</opis
      >
    </utvrda>
    <utvrda>
      <naziv>Tvrđava Nehaj</naziv>
      <lokacija>Senj</lokacija>
      <opis
        >Tvrđava Nehaj (poznata i pod nazivima Kula Nehaj te Nehajgrad) služila
        je kao vojna utvrda uskocima koji su je koristili kao mjesto s kojeg su
        branili grad Senj te pripremali napade na Turke i Mletke. Utvrda je
        sagrađena na brdu Trbušnjak, često poznatom i kao brdo Nehaj 1558.
        godine, pod nadzorom kapetana i generala hrvatske Vojne krajine Ivana
        Lenkovića te kapetana Herbarta VIII. von Auersperga Turjaškog. Radi
        djelotvornije obrane Lenković je dao do kraja porušiti sve crkve,
        samostane i zgrade izvan zidina Senja kako se u njima ne bi mogli
        utaboriti neprijatelji. Tako su za gradnju Nehaja porušeni crkva i
        samostan Sv. Petar i templarski samostan Sv. Jurja s istoimenom crkvom,
        čiji su temelji kasnije otkriveni u prizemlju Nehaja. To uz pisane
        dokumente potvrđuju i dijelovi arhitekture, natpisi i druge starine
        ugrađene u zidine današnje tvrđave. Nehajska tvrđava je kockastog
        oblika, a orijentirana je prema stranama svijeta. Visoka je 18, a široka
        23 metra. Vanjski zidovi sagrađeni su od tesanih kamenih blokova, a
        debeli su od 2 do 3,3 metra. Prema vrhu se sužavaju, te završavaju
        kruništem u kojemu je pet malih kutnih kula. U zidinama se nalazi oko
        stotinu puškarnica i 11 velikih topovskih otvora. Osim toga, tvrđava ima
        prizemlje s dvorištem i cisternom. U prizemlju se nalazi ognjište te
        prostorije za posadu i oružje. Posada od 100 vojnika bila je dovoljna da
        odbije napadače te je opsjednutom gradu Senju pružala odgovarajuću
        pomoć. U unutrašnjosti se nalazi cisterna – zdenac iznad kojega su tri
        grba: lijevo grb kapetana Ivana Lenkovića s godinom izgradnje tvrđave, u
        sredini grb austrijskog nadvojvode Ferdinanda I. tadašnjeg gospodara
        Senja, te desno grb senjskog kapetana Herbarta VIII. Auersperga
        Turjaškog. U prizemlju s desne strane nalazilo se ognjište, a uokolo
        prostorije za vojnike i oružje. Ovdje se vide temelji male ranoromaničke
        crkve Sv. Jurja iz XI. st. S vrh tvrđave su budne straže promatrale
        prilaze Senju s kopna i mora, te primale dimne i svjetlosne signale od
        svojih suradnika s otoka i obale.</opis
      >
    </utvrda>
  </utvrde>
  <prirodne_znamenitosti>
    <prirodna_znamenitost>
      <naziv>Park prirode Kopački Rit</naziv>
      <opis
        >Područje Parka prirode Kopački rit nalazi se na krajnjem
        sjeveroistočnom dijelu Republike Hrvatske, odnosno dio je širega
        geografskog područja istočne Hrvatske. To je ravničarski dio geografske
        cjeline Baranje, u sastavu Osječko-baranjske županije, pretežito
        nizinskog područja između rijeka Drave i Dunava te državne granice s
        Republikom Mađarskom. Prostire se sjeverno od rijeke Drave od ušća Drave
        u Dunav te uzvodno Dunavom na njegovoj lijevoj i desnoj obali do
        nekadašnjeg pristaništa Kazuk. Istočna granica Parka prirode utvrđena je
        Državnom granicom prema Republici Srbiji. Kopački rit je poplavno
        područje nastalo djelovanjem dviju velikih rijeka, Dunava i Drave.
        Sjeverno, južno i zapadno od Parka prirode nalaze se značajne poplavne
        površine koje se protežu do Batine na sjeveru, Bijelog Brda na jugu i
        Donjeg Miholjca na zapadu. Zemljopisno Kopački rit se prostire između
        45° 32′ i 45° 47′ sjeverne geografske širine te 18° 45′ i 18° 59′
        istočne geografske dužine. Nadmorske visine cjelokupnog prostora Baranje
        ne prelaze 250 m, a područje Parka prirode nalazi se na njegovu najnižem
        dijelu, gdje se nadmorske visine terena kreću od 78 m (dno Kopačkog
        jezera) do 86 m. Na širem području izvan Parka prirode, zapadno i
        sjeverno na rubu nekadašnje poplavne doline, nalaze se naselja Bilje,
        Kopačevo, Vardarac, Lug, Grabovac, Kneževi Vinogradi, Suza, Zmajevac,
        Batina i Zlatna Greda, od kojih je Bilje prijelazno, jače urbanizirano
        naselje, a ostala naselja su ruralna. Na desnoj obali Drave, jugozapadno
        od Parka prirode, nalazi se grad Osijek, makroregionalno središte
        istočne Hrvatske, a na lijevoj obali prigradsko naselje Podravlje. Prema
        jugu i jugo-istoku su naselja Nemetin, Sarvaš, Bijelo Brdo i Aljmaš. Sva
        ova naselja nalaze se na udaljenosti do 5,0 km zračne linije od Parka
        prirode. Reljef područja Kopačkog rita je rezultat rada vode, kako same
        rijeke, tako i poplavnih voda koje plave područje. Rijeke u svom živom
        toku stvaraju sprudove i otoke – ade – te rukavce koje ovdje zovu
        ‘dunavac’ ili ‘stara Drava’. Nasuprot tome, vode na poplavnom području
        na jednom mjestu talože nanose, dok na drugom mjestu produbljuju teren,
        te cijelo područje dobiva specifičan valoviti izgled. Tako nastaju bare
        (tj. depresije) i grede (tj. povišena područja) koje se pružaju
        stotinama metara jedna pored druge. Bare i grede su uske i dugačke i
        gledano iz zraka imaju specifičan zakrivljen izgled. Između bara i greda
        visinska razlika iznosi najviše 8 metara. Bare se na krajevima spajaju i
        preko jednog prirodnog kanala tzv. ‘foka’, te ulaze u Dunavac ili Dunav.
        Upravo fokovi služe za punjenje i pražnjenje bara. Fokovi su često bili
        umjetno produbljivani, a također ima i umjetno iskopanih kanala koji su
        preuzeli funkciju fokova. Ovakav raspored bara i greda ovom području
        daje jedinstveni izgled. Cijelo poplavno područje poprima izgled delte,
        a jedinstveno da rijeka Dunav u svom srednjem toku, uz pomoć rijeke
        Drave, stvara tzv. unutrašnju deltu. Takav fenomen kod drugih Europskih
        rijeka u ovakvom obliku nije poznat te daje ovom području svjetski
        značaj. Ako Kopački rit ikad bude upisan na listu Svjetske prirodne
        baštine, biti će upisan prvenstveno zbog ovoga fenomena jer ga i mnoge
        druge, veće i značajnije rijeke u svijetu nemaju. Zbog iznimne prirodne
        vrijednosti Kopački rit je 1993. godine uvršten na Popis Ramsarskih
        područja. Na toj listi su područja zaštićena Konvencijom o vlažnim
        područjima od međunarodnog značaja, osobito kao staništima ptica
        močvarica, koja je 1971. godine potpisana u iranskom gradu Ramsaru (tzv.
        Ramsarska konvencija). Temeljem ove konvencije, koje je Hrvatska
        punopravna članica od 1991. godine. Do danas je na Popis Ramsarskih
        područja ukupno u svijetu uvršteno skoro 1700 područja koje pokrivaju
        preko 150 milijuna hektara. Osim na Ramsarskoj, Kopački rit je i na
        listi programa IBAs (Important Bird Areas). Ovaj program je razvio
        BirdLife International (globalno udruženje za zaštitu ptica, njihovih
        staništa i globalnu biološku raznolikost, koje ljude upućuje u smjeru
        održivog korištenja prirodnih resursa) kako bi odredio, pratio i
        zaštitio globalnu mrežu područja koja su važna kao staništa za ptice i
        ostalu biološku raznolikost. Partneri u ovoj organizaciji preuzimaju
        odgovornost za provođenje programa na nacionalnoj razini. Od 2004.
        godine, preko 7.500 područja u preko 170 država, je uvršteno na IBAs
        listu. Uz to, u sklopu projekta Uspostava nacionalne ekološke mreže kao
        dijela Sveeuropske ekološke mreže i EU mreže Natura 2000, Park prirode i
        Posebni zoološki rezervat Kopački rit je određen kao područje od
        međunarodne važnosti. Ekološka mreža je sustav najvrjednijih područja za
        ugrožene vrste, staništa, ekološke sustave i krajobraze, koja su
        dostatno bliska i međusobno povezana koridorima, čime je omogućena
        međusobna komunikacija i razmjena vrsta. Područje od međunarodne
        važnosti obuhvaća i dijelove poplavnih dolina Dunava i Drave izvan
        obuhvata granica Parka prirode.</opis
      >
    </prirodna_znamenitost>
    <prirodna_znamenitost>
      <naziv>Nacionalni park Brijuni</naziv>
      <opis
        >Brijuni ili Brioni su istarsko otočje i nacionalni park u hrvatskom
        dijelu sjeverog Jadranskog mora. Sastoje se od dva otoka i dvanaest
        otočića. Nalaze se koji kilometar zapadno od istarske obale, nasuprot
        Fažane, te se sastoje od 14 otoka i otočića ukupne površine 33,9 km
        kvadratna (površina otoka i akvatorija; na brijunski akvatorij otpada 80
        % ukupne površine). Dva najveća otoka su Veliki Brijun 7 km2 i Mali
        Brijun 1,7 km2, a manji su Sveti Marko, Gaz, Obljak, Supin, Supinić,
        Galija, Grunj, Vanga, Madona, Vrsar, Kozada i Sveti Jerolim. Brijuni
        imaju bogatu povijest: prvi, zasada nama poznati tragovi ljudskog
        djelovanja na Brijunima, sežu u treće tisućljeće prije Krista, kada su
        na Brijunima živjeli etnički nepoznati stanovnici koji su se bavili
        ratarstvom, stočarstvom, lovom i ribolovom, a oružje i oruđe izrađivali
        su od kamena, kostiju i pruća... Za vrijeme velike Egejske seobe naroda
        u prvom tisućljeću prije Krista na Brijune dolazi ilirsko pleme Histri,
        po kojima je kasnije Istra i dobila ime. Nakon kojih su došli Rimljani,
        a od 6. do 8. st. otočjem je (kao i Istrom) vladao Bizant. Na Brijunima
        postoje mnogi kulturno-povijesni ostaci od kojih su najpoznatiji i
        najsačuvaniji: rimski ladanjski dvorac iz I.-II. st. s termama,
        Venerinim hramom, zatim Bizantski kastrum, te bazilika Sv. Marije iz
        V.-VI. stoljeća, crkva Sv. Germana iz 15. stoljeća. Zahvaljujući svojoj
        razvedenoj obali, povijesti, raznovrsnoj flori i fauni, zbog čega
        Brijune znaju zvati "raj na Zemlji", Brijuni su 27. listopada 1983.
        godine proglašeni nacionalnim parkom i omiljena su turistička
        destinacija.</opis
      >
    </prirodna_znamenitost>
    <prirodna_znamenitost>
      <naziv>Park prirode Velebit</naziv>
      <opis
        >Park prirode "Velebit" obuhvaća površinu od 2200 km2, proteže se od
        prijevoja Vratnik na sjeverozapadu do kanjona Zrmanje na jugoistoku u
        dužini od 145 km. Sa zapadne strane graniči s Jadranskim morem, a s
        kopnene strane okružuju ga Gacko, Ličko i Gračačko polje s rijekama
        Gackom, Likom i Otučom. Park prirode "Velebit" najveće je zaštićeno
        područje u Republici Hrvatskoj, a status zaštite dobio je zbog svojih
        prirodnih vrijednosti i značaja za očuvanje biološke raznolikosti.
        Velebit je 1978. godine uvršten u mrežu međunarodnih rezervata biosfere
        UNESCO-a. Unutar granica Parka smještena su i dva nacionalna parka,
        Nacionalni park "Paklenica" i Nacionalni park "Sjeverni Velebit".
        Najveći dio Parka građen je od sedimentnih stijena, vapnenaca, dolomita
        i velebitskih breča. Čitavo područje Parka obilježeno je velikim
        bogatstvom i raznolikošću podzemnih i površinskih krških oblika, od
        najsitnijih bezbrojnih grižina i škrapa, mnogobrojnih vrtača, dolaca,
        uvala, pa sve do velikih kukova, greda te špilja i dubokih jama. Na
        prostoru Parka nalaze se i različita staništa brojnih endema flore i
        faune. Najpoznatija je svakako velebitska degenija. Mnogobrojni ostaci
        kulturnih spomenika, sakralnih objekata, starih stanova i planinskih
        naselja svjedoče o intenzivnom životu ljudi na planini. Ti spomenici,
        poput Pisanog kamena, mnogih mlinova, mirila, pastirskih stanova
        otkrivaju nam običaje i navike nekadašnjih stanovnika. Dio te prirodne i
        kulturnopovijesne vrijednosti Parka može se vidjeti šetnjom poučnim
        stazama poput Terezijane, poučne staze smještene na dionici ceste
        građene još 1786. godine koja je povezivala Karlobag s Gospićem, poučne
        staze "Kudin most" gdje se mogu upoznati i najljepši raskošni slapovi i
        sedrene kaskade Krupe. Taj most ujedno je i najstariji očuvani prijelaz
        preko Krupe. Nadalje, poučna staza Starigrad Senjski – Donja Klada,
        trasirana još 1847. godine, uvodi vas u niz prekrasnih jadranskih uvala.
        Jedna od najljepših uvala svakako je Zavratnica koja je zaštićena i kao
        značajni krajobraz. Početkom 20. stoljeća u Zavratnici je izgrađena i
        gornja staza s vidikovcem, te šetnica uz more. Na južnom dijelu Parka
        prirode Velebit smještene su Cerovačke špilje koje su među najpoznatijim
        i najznačajnijim speleološkim objektima u Hrvatskoj. Kompleks čine 3
        špilje (Donja, Srednja i Gornja) s ukupno 4 km istraženih kanala. Za
        turistički posjet uređeno je prvih 700 m Donje i Gornje špilje. Ove su
        špilje iznimno bogate nalazima iz davne prošlosti. Osim velike količine
        arheoloških ostataka, također su jedno od većih nalazišta špiljskog
        medvjeda u Hrvatskoj. Tako ovdje možete i danas vidjeti tragove
        "brušenja" medvjeda na stijenama nastale njihovim kretanjem uz stijenke
        špilja.</opis
      >
    </prirodna_znamenitost>
    <prirodna_znamenitost>
      <naziv>Park prirode Žumberak</naziv>
      <opis
        >U zapadnom dijelu središnje Hrvatske se duž granice sa Slovenijom,
        između rijeka Kupe i Save, u smjeru sjeveroistok – jugozapad, pruža
        planinski masiv ispresijecan dubokim dolinama brojnih rječica i brdskih
        potoka. Strmi obronci obrasli su šumom, a vršne zaravni i blage padine
        pokrivene su bogatim cvjetnim livadama, pašnjacima, vinogradima,
        voćnjacima i oranicama. Unutar područja nalazimo i slikovita seoska
        naselja na visini čak i do 800 m nadmorske visine. Područje Žumberka i
        Samoborskog gorja 28. svibnja 1999. odlukom Hrvatskog sabora proglašeno
        je zaštićenom prirodnom vrijednošću: Parkom prirode. Njime upravlja
        Javna ustanova “Park prirode Žumberak – Samoborsko gorje” osnovana
        Uredbom Vlade Republike Hrvatske 16. rujna 1999. Prema Zakonu o zaštiti
        prirode (NN 80/13) u parku prirode dopuštene su gospodarske i druge
        djelatnosti i zahvati kojima se ne ugrožavaju njegova bitna obilježja i
        uloga. Administrativno, područje Parka se rasprostire kroz dvije
        županije – Zagrebačku i Karlovačku, tri grada – Samobor, Jastrebarsko i
        Ozalj te tri općine – Žumberak, Krašić i Klinča Sela. Park prirode je
        prostrano prirodno ili dijelom kultivirano područje velike
        bioraznolikosti kojeg karakteriziraju vrijedna ekološka obilježja te
        izrazite krajobrazne i kulturno-povijesne vrijednosti. Namjena takvog
        prostora je znanstvena, kulturna, odgojno-obrazovna i rekreativna. U
        pogledu biološke, krajobrazne i geološke raznolikosti, područje Žumberka
        i Samoborskog gorja predstavlja jedan od najvrjednijih prirodnih i
        kulturnih predjela kontinentalnog dijela Hrvatske kojeg karakterizira
        jedinstvena mješavina prirodnih i doprirodnih šuma i prostranih
        travnjaka koji se mozaično izmjenjuju sa kultiviranim krajolikom. Radi
        se o brdsko-planinskom području, koje obuhvaća južnu stranu Žumberačke
        gore i cijelo Samoborsko gorje, ukupne površine 34.235 hektara. Najviši
        vrh je Sveta Gera na 1178 metara nadmorske visine, ujedno i najviši vrh
        sjeverozapadne Hrvatske. Na području Parka nalazimo brojne rijetke i
        zaštićene vrste kao što su primjerice leptiri travnjaka, veliki
        predatori, flora gorskih travnjaka u kojoj se ističe 38 vrsta kaćuna
        (orhideja), glacijalni relikti, endemi podzemlja i dr. Također vrijedi
        obratiti pažnju na raznolikost osjetljivih i ugroženih staništa poput
        gorskih livada, vlažnih travnjaka, cretova, lokvi, slapišta, krških
        spilja, sedrotvornih izvora, itd. Nekoliko je lokaliteta u Parku koji se
        razmatraju za poseban stupanj zaštite (cret uz potok Jarak, prašuma
        Kuta), a neki već imaju status posebno zaštićenih područja: Područje
        kanjona Slapnice kod Krašića je 1964. proglašeno značajnim krajobrazom.
        Odlikuje se velikom krajobraznom i biološkom raznolikošću. U ovom
        iznimnom krajoliku se pred očima posjetitelja izmjenjuju slapovi,
        spilje, krška vrela i sedrene barijere. Stara bukova šumska sastojina
        površine 26.27 ha na Japetiću je 1975. proglašena posebnim rezervatom
        šumske vegetacije. Predstavlja jedinstvenu i reprezentativnu prirodnu
        vrijednost u kojoj se tijekom posljednjih 45 godina nisu obavljali
        nikakvi šumskouzgojni ili drugi radovi. Termofilna šuma na brežuljku
        visine oko 100 m na čijem se vrhu nalazi stari grad Okić proglašena je
        1970. park šumom. Odlikuje se izrazitijom biološkom raznolikošću i
        krajobraznim vrijednostima, a namijenjena je isključivo posjećivanju,
        odmoru i rekreaciji.</opis
      >
    </prirodna_znamenitost>
    <prirodna_znamenitost>
      <naziv>Park prirode Lonjsko Polje</naziv>
      <opis
        >Park prirode Lonjsko polje, sa svojom površinom od 50.650 ha, najveće
        je zaštićeno močvarno područje ne samo u Republici Hrvatskoj, već i u
        cijelom dunavskom porječju. Nalazi u aluvijalnoj ravnici rijeke Save u
        središnjem slivu rijeke Save, između gradova Siska i Stare Gradiške.
        Čine ga tri polja: Lonjsko, Mokro i Poganovo. Ubraja se među
        najugroženije močvarne dijelove u svijetu, iako ga štiti Ramsarska
        konvencija od 3. veljače 1993. godine. Najznačajniji ekološki element u
        Parku prirode Lonjsko polje su poplave koje se mogu dogoditi u bilo koje
        doba godine, zbog izvanrednih konstelacija rijeke Save i njezinih
        pritoka. Vodeni valovi su često jako veliki i Park prirode Lonjsko polje
        ima vrlo važnu ulogu kao sustav obrane od poplava za okolno
        stanovništvo. U ovom mikroreljefu nastaje mozaik različitih staništa
        tipičnih za poplavljena područja, što je rezultiralo bogatoj ponudi
        različitih obilježja kao što su razne vrste vlažnih šuma, travnjaci,
        livade, razne vrste močvarnih staništa i vlažnih područja, ali i jaraka
        i kanala, kao rezultat dugogodišnjeg ljudskog utjecaja. Područje parka
        od oko 12.000 ha pašnjaka koriste goveda svih mještana. Oni su
        posljednji primjeri kulturnog krajolika koje se nekada rasprostirao po
        cijeloj srednjoj Europi sve do kraja 19. stoljeća. S najvećom
        koncentracijom autohtonih pasmina (hrvatski posavac, turopoljska svinja,
        slavonsko-srijemsko sivo govedo) u Hrvatskoj, oni predstavljaju
        jedinstveni način upravljanja pašnjacima i u isto vrijeme su jedna od
        najvažnijih staništa za veliki broj rijetkih i ugroženih biljnih i
        životinjskih vrsta. Prema kriterijima smjernica o pticama Europske
        unije, park pripada važnim staništima za ptice (Important Birds Area -
        IBA). Među ostalim, obitavaju: bijela roda, čaplja žličarka, orao
        štekavac (Haliaeetus albicilla), divlja patka, obični škanjac, kosac
        (Crex crex), mali kormoran (Phalacrocorax pygmeus), te ugrožene vrste
        kao što su: stepski sokol (Falco cherrug), patka njorka (Aythya nyroca),
        i dr. U parku se nalazi i selo Čigoč u kojemu gotovo svaka kuća ima
        „svoje” gnijezdo roda, zbog čega je 1994. god. proglašeno za „Europsko
        selo roda”.</opis
      >
    </prirodna_znamenitost>
  </prirodne_znamenitosti>
</znamenitosti>
